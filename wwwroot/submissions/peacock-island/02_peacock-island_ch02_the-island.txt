الغراب الصغير كان بيتمشى في أطراف الصخور بيمسك في دموعه، بعيد عن عين اخوه الما حاول يتبعه. الجو كان ساكت لكن الأرض تحتو بدأت تتحرك ببطء. فجأة، من بين الشقوق، ظهر ثعبان كبير، جسمو لامع وعينو حمراء زي الجمر.

الثعبان ما اتكلم في الأول، بس بدأ يزحف في شكل دائري حوالين الغراب، بيسال فيه مالك يا غراب زعلان و مع كل لفة تقرّبو أكتر، ولسانو يطلع ويدخل كأنو بيذوق الهوا.

 الغراب جمد في مكانو و الثعبان قرب منو وقال في نفسه:
 "صغير، ضايع، وجناحو ناقص... ساهل أبتلعك هسي وأرتاح."
الثعبان لف جزو من جسمه حوالين الغراب و قدم رأسه لحدي ما بقى وش لوش مع الثعبان، الغراب بعاين ليه متحير..  ما خايف على عكس ما اتخيل الثعبان  بس دا ما منع الثعبان يفتح خشمه وااااسع! الغراب بقى بعاين في انياب الثعبان اول مرة يشوف حاجة ذي دي...  كيف في سائل بينزل من اطرافها و كيف فك الثعبان بيمتد قدر كدا و فجاة صوت عالي طااااااخ!  يعاين الغراب و الثعبان لمحل الصوت لقوه دا حجر وقع من فوق ، الغراب بقى يعاين للحجر مستغرب و لمن عاين للثعبان شافه مرتعب و عيونو فوق. ارتخى جسم الثعبان و طلع منه الغراب.
الغراب الصغير حاول يسأل الثعبان الحصل شنو لكن الثعبان عاين ليه بغضب و قال : "ما تكمل حظك..  النسور عيونهم عليك" 
اتذكر الغراب انه سمع عن النسور و غالبا ما كان بيشوفهم في السما بس نهاي ما قابل واحد.  جرى الغراب ورا الثعبان البعد عنه مسافة و لمن التفت ليه الثعبان الغراب سألوا فجأة:
 "إنت بتعرف النار البتقوم في الجزر؟ بتعرف الطير البينادي من وسطها؟"
الثعبان وقف، لسانو اتجمد في النص. قرب أكتر وقال:
 "أهاا... عندك فضول. دا الشي الوحيد الخلاك واقف قدامي لسه. النسور شايفاك، وعينهم عليك. لكنهم ما مستعجلين، لأنهم بيستفيدوا من الطير البتسأل كتير. ما عايز اكسر لعبتهم."
بعدها الثعبان بدأ يبتعد، لكن قبل ما يختفي في الشقوق، قال في نفسه:
 "هسي إنت حيّ، لكن ما مضمون تظل كدا. الفضول دا حيوديك! "

اثناء ما الغراب الصغير كان في طريقه لمكان اللقاء المعتاد ليه و اخوه شاف نار جمب المكان و ارتعب..  حاول يمشي لمكان عالي شي يقدر يشوف منه و هناك لقى اخوه الكبير الجرى عليه مخلوع و بيقول: "وين كنت؟! " 
الصغير: "كنت بين الصخور"  قاطعه اخوه "حاولت تطير تاني صح؟" 
الغراب الصغير ما قدر يقول لاخوه انو كان بيبكي فقام مسك روحه و قال للكبير" ل.. لالاا! قابلت.. ثعبان هناك! " 
اتفاجا الكبير و قال ليه :"ثعبان..  ثعبان شنو يا كذاب" الثعابين رغم وجودها في الجزيرة لكن ما منتشرة

الصغير حاول يرد :"ما كذبت..  كنت هناك بب.." و بدا يتمتم 
دا خلا اخوه يغضب زيادة و قال بصوت غضبان ممزوج بخوف :"ما قادر تتم كذبك؟ لو قابلت ثعبان طلعت منو حي كيف و انت ما بتطير اصلا؟" 
الغراب الصغير ارتعش رعشة مرت بريش جسمه كله لانه ادرك حاجة..  بس مسك روحه و قال لاول مرة يواجه اخوه :" لو كنا بنطير ما كان علينا خوف! لا النار و لا الثعابين بيصلونا" 
فهم قصده الكبير انو الصغير بيلومه على عدم الطيران و اتضايق فقال :"لو الطيران بينجيك و بينفعك امشي اتعلم و طير" و سحب نفسه منه
الغراب الصغير وقف في مكانه، صدره يطلع وينزل خوف ممزوح بغضب،  بس باله جا تاني لكلام اخوه عن الثعبان و حاسس إنو ما نجا بس من ثعبان، لكن من حاجة أكبر. ادرك انو وقوفه وقتها للثعبان ما كان  بسبب محاولة الثعبان خداعه و لا شي بس انو ثبت فضول منه عايز يشوف الثعبان لاول مرة..اتذكر كلام الثعبان عن انه فضوله هو الثبته و انه الثعبان قال شي ما فهمه عن النسور و خاف شوية لكن برغم الخوف، الشرارة القديمة في راسو ما طفت... بل كبرت و قرر باي طريقة يقابل نسر.